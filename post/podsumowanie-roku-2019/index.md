# Podsumowanie roku 2019

Minął już szał na podsumowania poprzedniego roku, bo minął już pierwszy miesiąc nowego roku. Aby nie wpaść do mainstreamu postanowiłem się wyróżnić i tak samo jak w poprzednim roku publikuję podsumowanie poprzedniego dopiero teraz 🙂

<!--more-->

## Jak zmieniła się sytuacja?

W 2018 roku pracowałem na etacie, a Coders School był projektem pobocznym. Miałem nadzieję, że firma trochę się rozkręci i będzie w późniejszym czasie przynosić coraz więcej dochodów 🙂

W 2019 roku również pracowałem, ale już na na 3/5 etatu i tak było do końca października. Od listopada Coders School jest moim głównym zajęciem. Można powiedzieć, że poświęcając 2/5 etatu firma mogła zarabiać mniej więcej tyle, ile zarabiałem na 3/5 etatu, a więc nie była to najgorsza wymiana 🙂

Od listopada uwielbiam poniedziałki 🙂 Nie, żebym jakoś ich nie lubił wcześniej, bo pracując na niepełny etat też poniedziałki były poświęcone mojej firmie, ale to, z jaką motywacją przychodzi się do swojej pracy jest nieopisane 🙂 Dawniej mocno rozgraniczałem życie prywatne od pracy. Starałem się zawsze wychodzić po 8 godzinach i już nie myśleć o pracy. Niestety stres i przemęczenie powodowało, że zawsze sytuacje z jednego życia przenikają do drugiego. Odkąd mam tylko Coders School myślę już inaczej. Pracy i życia prywatnego aż tak nie rozgraniczam, ponieważ ta &#8222;praca&#8221; jest moim hobby. Ciężko więc czasami powiedzieć, czy robię coś dla pracy czy po prostu jako swoje hobby. Niekótrzy (w szczególności rodzina) powiedzą, że pracuję znacznie więcej niż na etacie. Ja z kolei twierdzę, że pracuję znacznie mniej, ale dużo czasu poświęcam na swoje hobby 🙂 Polecam każdemu rozwijać coś własnego.

## Ubiegłoroczne założenia

W [poprzednim wpisie](https://coders.school/post/podsumowanie-roku-2018/) opisałem swoje założenia na 2019 rok. Były one takie:

* **Zrobić co najmniej 1 mini kurs w wersji online.** To się niestety nie udało.
* **Skupić się bardziej na <a href="/mini-kursy-cpp/">mini kursach</a> zamiast na <a href="/kurs-cpp/">pełnym kursie C++</a>**. Też się nie udało. Co więcej nie zamierzam się w ogóle teraz skupiać na mini kursach. Bardzo mało ludzi poszukuje takich szkoleń samych z siebie. Raczej firmy zamawiają takie szkolenie. W tym roku w planach mam tylko zrealizowanie mini kursu z Wielowątkowości.
* **Dochód 36 000 zł**. Rok temu napisałem coś takiego: „Dopiero po kilku miesiącach pracy uświadomiłem sobie, że przychód nie jest żadnym wyznacznikiem tego, jak firma prosperuje. Ważniejszy jest dochód, czyli przychód &#8211; koszty”. A teraz znów zamierzam używać tylko przychodu 🙂 Przy JDG czasami ciężko jest rozgraniczyć co jest faktycznym kosztem firmy, a co wydatkiem częściowo prywatnym. Przy tej formie działalności takiego rozgraniczenia nie ma, więc mogę powiedzieć, że zarazem osiągnąłem postawiony sobie cel, jak również go nie osiągnąłem. Ale przychód w roku 2019 był większy niż w 2018, więc idzie w dobrą stronę 🙂

A poniżej podsumowanie 2019 roku w liczbach.

### Kursy C++

* 2 edycje kursu C++
* 1 edycja wielowątkowości w C++
* 4 grupy
* 41 absolwentów
* 204 godziny zajęć

### Szkolenia firmowe

* 2 firmy
* 4 dni
* 24 kursantów
* 24 godziny szkoleń

Zrezygnowałem także z kursów Javy. Po pierwsze Paweł, który je prowadził nie mógł poprowadzić kolejnej edycji. Po drugie, stwierdziłem, że marka Coders School będzie silnie powiązana z językiem C++. Sloganem Coders School jest teraz Szkoła prawdziwego C++. Prawdziwego &#8211; bo uczymy tylko tego, co ważne i nie uczymy przestarzałych rzeczy.

W tym roku natomiast nie robię żadnych założeń 🙂 Po uwolnieniu się od etatu jest tak wiele możliwości, o których wcześniej nawet nie myślałem. Jestem osobą, która z trudem podejmuje decyzje. Nie wiem jeszcze w którą stronę to wszystko pójdzie. Na pewno wiem jedno. Nie będę już nigdy robił planów na cały kolejny rok. Robiłem takie plany od 2012 roku. Rzadko kiedy udawało się zrealizować połowę z nich. Część się po prostu przedawniała albo sytuacja tak się zmieniła, że te plany w ogóle nie były adekwatne. w 2019 roku zacząłem robić plany kwartalne. Sprawdzają się one znacznie lepiej. Mają w sobie jeszcze coś takiego, że każdy kwartał ma 13 tygodni. Zakładam sobie, że pracuję maksymalnie przez 12 tygodni, a jeden tydzień jest na zupełny odpoczynek 🙂

## Plany na najbliższe 3 miesiące (ze statusem)

* [x] Zrealizować drugą edycję kursu <a href="/post/wielowatkowosc-2020/">Wielowątkowość w C++</a> (16.02, 23.02, 01.03, 08.03)
* [ ] Oworzyć weekendowe warsztaty z C++ dla początkujących (NOWOŚĆ!) (kwiecień) (UPDATE: Koronawirus zepsuł ten punkt ;)
* [x] Rozpocząć blogowanie i Youtubowanie na temat C++. Będę dzielił się wiedzą za darmo 🙂

W skrócie, to był bardzo owocny rok, ale kolejny zapowiada się jeszcze ciekawiej. Bardzo dziękuję za wsparcie wszystkim osobom, które mnie śledzą i dopingują. Mam nadzieję, że tegoroczne zmiany będą tylko na lepsze. Czas pokaże 🙂

Życzę powodzenia w realizacji planów noworocznych. A jeśli już wiesz, że nie zrealizujesz części planów, to warto je przeformułować i ustalić cele na krótsze okresy.

