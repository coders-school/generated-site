# Podsumowanie roku 2018


Przyszedł czas na podsumowanie poprzedniego roku. Dlaczego piszę ten wpis dopiero teraz a nie na samym początku roku? Powód jest prosty - mało czasu. Ale myślę, że koniec stycznia jest lepszy na publikację podsumowania niż jego początek. Gdy mija już Blue Monday i większość ludzi łapie doła z powodu słabej realizacji noworocznych postanowień, dobrze jest przysiąść jeszcze raz nad planami na Nowy Rok i bardziej je urealnić.

<!--more-->

## Podsumowanie roku 2018

Szkoła Coders School zaczęła oficjalnie działać dokładnie rok temu, czyli w styczniu 2018. Coders School zostało zołożone z mojej inicjatywy, ponieważ bardzo lubiłem szkolić ludzi i dzielić się wiedzą i miałem w tym już niemałe doświadczenie, które zdobyłem pracując na etacie (i nadal pracuję na etacie, ale niepełnym).
  
Otwierając Coders School miałem pewne założenia, które musiałem zrealizować, aby w ogóle przekonać się, czy takie szkolenia otwarte, na które sam muszę uzbierać grupę ludzi mają sens. Na rynku jest trochę szkół programowania, które oferują tzw. bootcampy, czyli bardzo intensywne szkolenia z programowania (40 godzin tygodniowo przez nawet pół roku). Bootcampy szkolą ludzi od zera.

Założenia Coders School były inne. Oto one:

* :(fas fa-lock): **Nie szkolę od zera**. Osoby przychodzące do nas muszą znać programowanie w akademickim zakresie lub zrobić wcześniej jakiś kurs online, bo nie tłumaczymy jak działają instrukcje warunkowe if, pętle for czy inne podstawowe konstrukcje programistyczne. Otwierając Coders School pracowałem na pełny etat i nie miałem czasu, aby zorganizować kurs od podstaw, bo z jednej strony będzie on niezwykle czasochłonny i angażujący, a z drugiej strony może być lekko frustrujący dla mnie 😉
* :(fab fa-codiepie): **Skupiam się na języku C++**. Mało szkół prowadzi kursy z C++, jest za to ogrom kursów z Javy, Javascriptu, Front-endu. Ja specjalizuję się w C++ i Pythonie.
* :(fas fa-money-bill): **Osiągnę przychód 27 000 PLN**. Nie mam wytłumaczenia dlaczego tyle, po prostu jako początkujący przedsiębiorca uznałem, że jest to kwota poniżej której nie zejdę, bo szkolenia nie będą opłacalne.
* :(fas fa-users): **Przeszkolę minimum 20 osób**. To miało na celu sprawdzenie, czy będę w stanie przyciągnąć wystarczającą liczbę osób.
* :(far fa-calendar-check): **Zrobię 3 edycje kursu C++**. Założenie było takie, aby przeszkolić odpowiednio w każdej edycji 6, 8 i 6 osób.
* :(far fa-clock): **Ciągły dostęp do mentora, także po kursie**. Wolę budować fajne relacje z kursantami, aby nie bali się mnie pytać o dowolne rzeczy związane z programowaniem. Dzięki temu może polecą mnie komuś w przyszłości 🙂

Plany były moim zdaniem realne do osiągnięcia, ale w momencie ich definiowania byłem początkującym przedsiębiorcą. Jak wyszła ich realizacja? Poniżej prezentuję **osiągnięcia Coders School w 2018 roku** 🙂

## Kurs C++

* 2 edycje
* 3 grupy
* 25 absolwentów
* 150 godzin zajęć

## Szkolenia firmowe

* 1 firma
* 4 dni
* 12 kursantów
* 24 godziny szkoleń

## Kurs Java

* 1 edycja
* 1 grupa
* 5 absolwentów
* 50 godzin zajęć

We wrześniu do Coders School dołączył Paweł Beder, który przygotował szkolenie z Javy. Dostałem też oferty przygotowania innych szkoleń od innych trenerów, co było dla mnie miłym zaskoczeniem. Dla mnie to oznaka, że to co robię jest zauważane, pozytywnie odbierane przez innych, a także inspirujące 🙂

Odniosę się do wcześniej opisanych założeń i przedstawię je teraz w świetle planów na 2019 rok.

* :(fas fa-lock): **Nie szkolę od zera**. Wszystkie przeprowadzone przeze mnie kursy nie były od zera. Oczywiście w każdej grupie zdarzają się ludzie mocniejsi i słabsi, ale program był dopasowywany na bieżąco do potrzeb grup. Niemniej jednak dostaję czasem zapytania o kursy od podstaw. W tym roku nadal nie planuję kursów od zera, ale w ofercie pojawiły się mini kursy, z których część wymaga jedynie podstawowej wiedzy o języku C++. Są też takie, które wymagają bardziej specjalistycznej wiedzy.
* :(fab fa-codiepie): **Skupiam się na języku C++**. W tym roku również ciągniemy głównie C++. Widzę, że pomimo tego, co niektórzy mówią jest na niego bardzo duże zapotrzebowanie, które w przyszłości będzie rosło, chociażby z powodu wprowadzenia WASM (WebAssembly), które pozwoli na odpalanie aplikacji desktopowych przez przeglądarkę.
* :(fas fa-money-bill): **Osiągnę przychód 27 000 PLN**. Dopiero po kilku miesiącach pracy uświadomiłem sobie, że przychód nie jest żadnym wyznacznikiem tego, jak firma prosperuje. Ważniejszy jest dochód, czyli przychód - koszty. Ale cel 27 000 zł przychodu został osiągnięty już w połowie roku, czyli w lipcu 2018 🙂
* :(fas fa-users): **Przeszkolę minimum 20 osób**. Z samego C++ przeszkolonych zostało 25 osób, a z Javy 5 (kurs zakończył się w styczniu 2019)
* :(far fa-calendar-check): **Zrobię 3 edycje kursu C++**. Były 2 edycje. Okazało się, że już przeprowadzenie 2 edycji zrealizowało cele, które stawiałem na początku. Próbowałem mimo to rozpocząć jeszcze jedną edycję w listopadzie, nie było tak dużego zainteresowania. Czas ten poświęciłem na lekkie dopracowanie kursu C++ oraz na odpoczynek.
* :(far fa-clock): **Ciągły dostęp do mentora, także po kursie**. To się bardzo fajnie sprawdzało, ale nie ukrywam, że pochłaniało mi dużo czasu. Wsparcie realizuję poprzez Discorda, gdzie mamy specjalny serwer z podziałem na kanały tematyczne. Obiecam tylko sobie, że trochę mniej czasu spędzę w nocy na odpisywaniu. Zresztą nie tylko ja tam pomagam, bo pomagamy sobie nawzajem w całej grupie.

## Plany na 2019 rok

1. Zrobić co najmniej 1 mini kurs w wersji online
2. Skupić się bardziej na [mini kursach][1] zamiast na [pełnym kursie C++][2]
3. Dochód 36 000 zł.

To tylko główne cele, są też i cele pomniejsze, takie jak większa aktywność w mediach społecznościowych, czy też automatyzacja procesu zapisów na kursy, ale gdybym miał się podzielić pełną listą pomysłów, to wpis byłby baaaardzo długi 🙂

Jeśli macie jakieś szczególne życzenia albo pomysły, które chętnie byście zobaczyli to zapraszam do komentowania tutaj lub na [Facebooku][3] 🙂

Dobrego całego 2019 Roku i pomyślnej realizacji planów.

 [1]: https://coders.school/mini-kursy-cpp/
 [2]: https://coders.school/kurs-cpp/
 [3]: https://www.facebook.com/szkola.coders.school
